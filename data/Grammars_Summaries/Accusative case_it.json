"L'accusativo \u00e8 uno dei casi fondamentali della declinazione dei nomi nelle lingue che ne possiedono una. Viene definito, insieme al nominativo e al vocativo, \"caso retto\" oppure \"diretto\" (in contrapposizione ai \"casi obliqui\" o \"indiretti\").\nIl termine \u00abaccusativo\u00bb deriva dal latino accusativus (casus), errata traduzione del greco \u03b1\u1f30\u03c4\u03b9\u03b1\u03c4\u03b9\u03ba\u1f74 (\u03c0\u03c4\u1ff6\u03c3\u03b9\u03c2) (aitiatik\u1e15 pt\u1e51sis). A male interpretare l'espressione greca furono i grammatici latini, che ricollegarono il vocabolo al verbo \u03b1\u1f30\u03c4\u03b9\u1fb6\u03c3\u03b8\u03b1\u03b9 (aiti\u0101\u0300sthai, \"accusare\") anzich\u00e9 al sostantivo \u03b1\u1f30\u03c4\u03af\u03b1 (ait\u00ed\u0101, \"causa\") o all'aristotelico \u03c4\u1f78 \u03b1\u1f30\u03c4\u03b9\u03b1\u03c4\u03cc\u03bd (to aitiat\u00f3n \"causato\"). La traduzione latina corretta del termine greco sarebbe, quindi, causativus \"causativo\", come gi\u00e0 faceva notare Prisciano, traduzione che meglio esprime la natura dell'elemento del discorso su cui agisce l'azione del verbo vista come causa.\nNormalmente \u00e8 il caso del complemento oggetto, rappresentante il rapporto diretto dell'azione del verbo che si \"trasferisce\" (in latino transit, da cui il termine \"transitivo\") da chi compie l'azione (il soggetto) a chi la subisce (l'oggetto): es: Mario possiede un libro.La costruzione dei verbi transitivi con un \"soggetto\" al nominativo e l'\"oggetto\" all'accusativo \u00e8 tipica delle lingue cosiddette \"nominative/accusative\" (o semplicemente \"accusative\"), mentre nelle lingue ergative il \"soggetto\" (cio\u00e8 l'agente dal punto di vista dei ruoli semantici) viene espresso da un caso particolare, l'ergativo, e l'oggetto (\"paziente\") \u00e8 nel caso meno marcato (\"assolutivo\"), lo stesso del \"soggetto\" di verbi intransitivi.\nSe si esce dall'ambito delle lingue indoeuropee, si possono osservare molti altri modi di esprimere l'accusativo e molte altre funzioni svolte da questo caso.\nIn ebraico, ad esempio, l'accusativo \u00e8 marcato da una particella \u02beet preposta al nome (\"segnacaso di accusativo\"). L'incipit della Genesi ne contiene un chiaro esempio:\n\nUna analoga particella \u00e8 presente allo stato residuale in arabo classico, limitatamente all'uso coi pronomi:\n\n(Corano 1:5)Sempre in arabo, \u00e8 interessante notare i molteplici usi dell'accusativo, al di l\u00e0 dell'espressione dell'oggetto diretto. Spesso esso viene utilizzato con valore avverbiale (ad esempio d\u0101\u02beiman, \"sempre\", propriamente \"persistente+ACCUS\") o predicativo (ad esempio: k\u0101na mar\u012b\u1e0dan \"era malato\", propriamente \"era malato+ACCUS\").\nIn esperanto \u00e8 presente l'accusativo usato sia per indicare il complemento oggetto (regola 2 delle famose 16 regole dell'esperanto) ma anche per il moto a luogo, per la durata delle azioni e per le misure."